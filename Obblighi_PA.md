## GLI OBBLIGHI IMPOSTI DAL CAD
## ALLE PA CHE ACQUISISCONO SOFTWARE


### Obbligo di valutazione comparativa
Il comma 1, dell’art. 68 del [D. Lgs. 82/2005](https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=) (“**CAD**”) impone alle pubbliche amministrazioni (“**PA**”) che intendono acquisire del software di realizzare una valutazione comparativa tra tutte le soluzioni disponibili sul mercato, incluse quelle in software libero. 
La valutazione comparativa deve essere realizzata secondo i criteri indicati al comma 1-bis dello stesso art. 68 CAD e secondo le modalità e i criteri definiti daalle [“Linee guida su acquisizione e riuso di software per le pubbliche amministrazioni”](https://www.agid.gov.it/sites/default/files/repository_files/lg-acquisizione-e-riuso-software-per-pa-docs_pubblicata.pdf) (“**Linee Guida**”) emanate da AgID.

### Obbligo di preferenza per il software libero
Il comma 1-ter dell’art. 68 del [CAD](https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=) obbliga le PA a preferire software libero: possono acquisire  software proprietario mediante ricorso a licenza d'uso solo se dalla valutazione comparativa risulti motivatamente l'impossibilità di accedere a soluzioni già disponibili all'interno della PA o a software libero adeguato alle esigenze da soddisfare.

### Obbligo di distribuire software libero
Il comma 1, dell’art. 69 del [CAD](https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=) obbliga le PA che siano titolari di software realizzato su specifiche indicazioni della PA a distribuirlo come software libero: devono rendere disponibile il relativo codice sorgente, completo della documentazione e rilasciato in repertorio pubblico sotto licenza di software libero secondo le modalità indicate nelle [Linee Guida](https://www.agid.gov.it/sites/default/files/repository_files/lg-acquisizione-e-riuso-software-per-pa-docs_pubblicata.pdf).

### Obbligo di acquisire la titolarità del software
Il comma 2, dell’art. 69 del [CAD](https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=) obbliga le PA ad acquisire la titolarità del software sviluppato dai fornitori per esse. A tal fine, le PA prevedono espressamente il trasferimento dei diritti sul software a favore della PA nei capitolati o nelle specifiche secondo le modalità indicate nelle [Linee Guida](https://www.agid.gov.it/sites/default/files/repository_files/lg-acquisizione-e-riuso-software-per-pa-docs_pubblicata.pdf).

