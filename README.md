# Progetto software libero

Monitoraggio Civico Uso e Riuso

## Azione

Attivare un'iniziativa comunitaria tra più realtà con lo scopo di generare un gruppo di attivismo dal basso che formulando richieste di accesso generalizzato ai documenti, dati e informazioni non soggetti a obbligo di pubblicazione [ai sensi dell'art. 5, comma 2 e ss. del D.Lgs. n. 33/2013](https://www.normattiva.it/uri-res/N2Ls?urn:nir:stato:decreto.legislativo:2013-03-14;33!vig) (di seguito "**FOIA**"), permetta di monitorare il rispetto degli [artt. 68 e 69 del D. Lgs. 82/20052](https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig) (di seguito "**CAD**") e delle ["Linee guida su acquisizione e riuso di software per le pubbliche amministrazioni"](https://www.agid.gov.it/sites/default/files/repository_files/lg-acquisizione-e-riuso-software-per-pa-docs_pubblicata.pdf) (di seguito "**Linee Guida**") e, nei casi di violazione delle norme con chiara conseguenza di danno all'erario, intervenga con esposti alla Corte dei Conti.

## Cosa fare

Per costruire l'azione, occorre:

a) realizzare un sito dell'iniziativa per una chiamata alla partecipazione con un brand/nome indipendente, sotto il quale raccogliere il supporto-firma delle organizzazioni italiane interessate (per esempio, Wikimedia Italia, AsSoLi, Copernicani, Hermes, Italian Linux Society, Copernicani, altre organizzazioni firmatarie dell'iniziativa Public Money for Public Code, ecc.) e che pubblica:

  -   un documento con informazione semplificata per tecnici e attivisti sugli obblighi previsti dagli artt. 68 e 69 CAD e dalle Linee Guida e su come dovrebbe comportarsi una PA
  -   una pagina con spiegazione semplificata su come monitorare se una PA ha rispettato gli obblighi di valutazione comparativa e di preferenza per il software libero ai sensi dell'art. 68 del CAD (con template di istanze FOIA, tipologie di documenti da richiedere e analizzare, ecc.)
  -   una pagina con spiegazione semplificata su come richiedere a una PA di distribuire un programma con licenza di software libero ai sensi dell'art. 69 del CAD (con template di istanze FOIA e/o di richieste ai sensi dell'art 69, co. 2, del CAD, ecc.)
  -   una pagina con spiegazione semplificata su come valutare se sussiste un danno erariale e su come inviare un esposto alla Corte dei Conti (con modello di esposti e istruzioni)

b) realizzare strumenti comunitari di progetto:

   -   una chat aperta a tutti gli attivisti civici che vogliano partecipare
   -   un forum su cui pubblicare tutte le richieste formulate, le analisi di specifici bandi/forniture realizzate in modo collaborativo, così da consentire la partecipazione e la pubblicazione in un flusso unificato

c) incaricare e dotare delle risorse necessarie un community manager di progetto ed incaricarlo di:

   -   contattare le organizzazioni interessate a supportare il progetto
   -   diffondere il progetto nei media e nei social
   -   supportare tecnici ed attivisti
   -   individuare come migliorare il contenuto del sito

## Il contesto

L'obbligo di valutazione comparativa è previsto all'art. 68 del CAD sin dalla sua prima versione del 2005 (e prima dell'emanazione del CAD, era previsto nella Direttiva 19 dicembre 2003 del Ministro per l'innovazione e le tecnologie.).

La preferenza per il software libero venne introdotta all'art. 68 del CAD nel 2012 (con art. 22, co. 10, Decreto-Legge 22 giugno 2012, n. 83 convertito con modificazioni dalla L. 7 agosto 2012, n. 134.) e l'obbligo di distribuire il software sviluppato dalla PA (o su specifiche di questa) venne introdotto nell'art. 69 del CAD nel 2016 (con art. 54, comma 1, del D.Lgs. 26 agosto 2016, n. 179).

Le Linee Guida sono state pubblicate il 9 maggio 2019 e il quadro normativo attuale pone l'Italia in una posizione di primato a livello mondiale.
Ciò nonostante, l'attuazione di queste norme è stata lacunosa sin dal 2003.
Nel 2006 l'Associazione per il Software Libero propose un ricorso al TAR del Lazio per l'annullamento di una gara del Ministero del Lavoro e delle Politiche Sociali (ricorso n. 3838 del 2006) avente ad oggetto l'acquisto di software Microsoft senza che fosse stata preventivamente realizzata una valutazione comparativa.

La sentenza che concluse il processo (sentenza n. 2809/2007) accertò l'obbligo per le PA di eseguire la valutazione comparativa ai sensi dell'art. 68 del CAD.  

Nel 2010 l'Associazione per il Software Libero propose un ricorso al TAR di Bolzano per l'annullamento di una gara della Provincia Autonoma di Bolzano (ricorso 180/2010.) avente ad oggetto l'acquisto di software Microsoft.  

La sentenza che concluse il processo (sentenza n. 188/2012.) respinse il ricorso ritenendo sufficientemente soddisfatto il requisito di cui all'art. 68 del CAD in presenza di scarni elementi idonei a dar atto del fatto che fosse stata realizzata una generica "valutazione comparativa".  

Successivamente, AGID emanava la Circolare 6 dicembre 2013 n. 63 "Linee guida per la valutazione comparativa prevista dall'art. 68 del D.Lgs. 7 marzo 2005, n. 82 ["Codice dell'Amministrazione digitale"](https://www.agid.gov.it/sites/default/files/repository_files/linee_guida/circolare_agid_63-2013_linee_guida_art_68_del_cad_ver_13_b.pdf) che forniva indicazioni su come realizzare la valutazione comparativa ai sensi dell'art. 68 del CAD.  

Con l'emanazione delle Linee Guida la suddetta circolare è stata abrogata e le indicazioni da seguire per realizzare la valutazione comparativa ai sensi dell'art. 68 del CAD e distribuire software con licenza di software libero ai sensi dell'art. 69 del CAD sono oggi contenute nelle Linee Guida emanate il 9 maggio 2019.  

Anche se sono un documento molto interessante, le nuove Linee Guida non sono uno strumento perfetto sul piano pratico: non esiste ancora un modello da seguire per realizzare la valutazione comparativa ed è facile, volendo, eludere la preferenza per il software libero costruendo opportunamente "a tavolino" la valutazione (per esempio operando sui vincoli temporali e/o di budget, sull'orizzonte temporale e/o sul perimetro di valutazione, ecc.).  

Ci sono però diverse PA che già utilizzano dei modelli.  Ci si può aspettare che, con il tempo e conseguendo trasparenza sulle pratiche delle diverse PA, da una parte, si potranno valorizzare le condotte più virtuose e diffondere le buone pratiche, dall'altra, si potrà gettare luce sulle condotte meno corrette e scoraggiare le pratiche meno vantaggiose per il bene comune.  

Un ulteriore problema è costituito dall'insoddisfacente quadro normativo che stabilisce incentivi e sanzioni per l'attuazione degli artt. 68 e 69 del CAD e delle Linee Guida.
L'art. 12, co. 1-ter del CAD stabilisce che l'attuazione delle norme del CAD costituisce parametro di valutazione delle performance dirigenziali: l'attuazione degli artt. 68 e 69 del CAD è una eredità di queste.

Il quadro sanzionatorio è invece insoddisfacente, soprattutto perché i soggetti preposti a controllare e sanzionare (la Corte dei Conti e l'ANAC) hanno scarsa cultura sul tema.  

Si può però sperare che le cose possano migliorare in futuro considerando che l'ANAC ha sottoscritto con [AGID un protocollo d'intesa sulla contrattualistica pubblica per le forniture informatiche](https://www.agid.gov.it/it/agenzia/stampa-e-comunicazione/notizie/2016/05/02/anac-agid-vigilanza-sui-contratti-pubblici-beni-servizi-ict) e la [Corte dei Conti con il Team Digitale](https://www.agendadigitale.eu/cittadinanza-digitale/pa-digitale-il-senso-del-protocollo-corte-dei-conti-team-digitale-per-linnovazione/) (Team Digitale e AGID sono due centri di buona competenza in materia di software libero nella PA).

## Obiettivo strategico

Attivare le parti della PA con più potere di persuasione (in particolare, la Corte dei Conti e l'ANAC) a monitorare in modo efficace il rispetto degli obblighi previsti dagli artt. 68 e 69 del CAD e dalle Linee Guida.
